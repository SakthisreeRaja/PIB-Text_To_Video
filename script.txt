সম্প্রতি এই সংক্রান্ত একটি গবেষণাপত্র প্রকাশিত হয়েছে ‘মান্থলি নোটিসেস অফ দ্য রয়্যাল অ্যাস্ট্রোনমিক্যাল সোসাইটি’ জার্নালে। বিজ্ঞানীরা জানিয়েছেন, তারা চার লক্ষাধিক প্রাচীন নক্ষত্রের তথ্য সংগ্রহ করেছেন ‘ট্রানজ়িটিং এক্সোপ্ল্যানেট সার্ভে স্যাটেলাইট’ (টেস) থেকে। তাঁরা দেখতে চেয়েছিলেন, এই সব নক্ষত্রের কাছাকাছি থাকা গ্রহেরা এখন কোথায়? তারা কি নিজেদের জায়গামতোই আছে? না কি নিশ্চিহ্ন হয়ে গিয়েছে?

টেস থেকে পাওয়া তথ্য ঘেঁটে দেখা গেল, বিজ্ঞানীদের আশঙ্কাই সত্যিই! বুড়ো হয়ে যাওয়া নক্ষত্র তার গ্রহকে গিলে খাচ্ছে, এই ছবি অতীতেও দেখা গিয়েছিল। তা যে কোনও বিচ্ছিন্ন ঘটনা নয়, সে ব্যাপারে স্পষ্ট হতেই এই গবেষণা। তাতে বিজ্ঞানীরা দেখলেন, একটা বা দুটো নয়, ব্রহ্মাণ্ড জুড়ে এ রকম ১৩০টি গ্রহের আর কোনও অস্তিত্ব নেই। তাদের মধ্যে আবার ৩৩টি সদ্য জন্মানো নক্ষত্রও রয়েছে। কোনও ভাবে তারা নিশ্চিহ্ন হয়ে গিয়েছে মহাবিশ্ব থেকে। বিজ্ঞানীদের অনুমান, মরতে বসা নক্ষত্রেরাই এই গ্রহদের গিলে খেয়েছে।